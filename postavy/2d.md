# Rodrígo Hongrado

__Rodrígo Hongrado (64), velitel celní správy__

Celní správě šéfuješ už dost dlouho na to, aby sis nedělal jakékoli iluze. Většina příjmu tvé země pochází z obchodu s drogami a ty to schvaluješ, co taky jiného odtud vyvážet? Co ale s revolucí? Jedna věc jsou revolucionáři, těch je rozhodně potřeba se zbavit. Jsou to většinou mladí kluci, snílkové, kteří nic neví o životě a mají pocit, že dosáhnou něčeho převratného. Ostatně komunismus jako takový rozhodně nepovažuješ za funkční zřízení. Proto jsi navrhl, aby s plánovanou revolucí zatočila armáda. Oni si to pak rychle rozmyslí! A že na pár dní se taky budou muset kvůli stannému právu trochu omezit občané, to přece nevadí. Důležité je potrestat narušitele pořádku. A tento názor se snažíš prosadit co to jde. Jde přece o bezpečnost země! Jakýkoli neklid v zemi by taky mohl zkomplikovat obchod s kokou, přece jen na státy, kde se bojuje, se upírá pozornost celého světa.

Prezidenta __Bonovueltu__ uznáváš, ta jeho holka ti ale až tak po chuti není. Přece jen si myslíš, že věci si člověk musí zasloužit, ne jen se s někým vyspat. A ještě ty její řečičky o svobodě, naivka jedna!

<!-- novy sloupec -->
__Ostatní postavy:__
- __Ayahte Goothya__ (54) – indiánská aktivistka, mluvčí a zástupkyně původních obyvatel
- __Diego Bonovuelta__ (47) – prezident
- __Alísia Vez__ (31) – prezidentova mluvčí, a jak tušíš taky milenka
- __Luís Carlita Avuelo__ (25) – poeta a intelektuál
