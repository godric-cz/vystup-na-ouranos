
# Výstup na Ouranos

2013

<!--
POZNÁMKY PRO SAZBU:

- poznámky pod čarou (odkazy v závorkách) asi sázet jako boxy k textu (tj. zelený text v původním formátování)

Používám tento formát, protože je strojově zpracovatelný a budu z něj moct tedy vytvořit i pdf dokumenty pro českou variantu hry. Tak snad prominete že nedržím doporučené formátování :)
-->

## Annotation

Výstup na Ouranos je larp zobrazující cestu pěti duší napříč časem, mezi zásadními událostmi lidských životů, od okamžiků zcela osobních až po ty velké a historické. Hra je pevně rozdělena na scény a v každé z nich se objeví jiné události a postavy, pojí je ale vždy stejný hráč reprezentující duši a určitou základní formu člověka, která je vždy stejná.

Larp hledá odpovědi na to, jak se v zcela různých scénách změní vyznění duší a jejich myšlenek, nastavuje dilemata a pomocí různorodosti postav je zkoumá z různých pohledů. Snažili jsme se, aby hráč měl od organizátorů dostatek náplně na odehrání scén bez vlastního vkladu. Cílem je ovšem otevřít prostřednictvím hry diskuzi, a je tedy v pořádku a dokonce velmi žádoucí postavy rozšiřovat, vnášet nové myšlenky a pohledy od sebe samotného jako hráče.

## Website

https://github.com/godric-cz/vystup-na-ouranos (CZ)

## LDB

http://larpdatabase.com/larp/vystup-na-ouranos/352

## Tags

- No pain
- No touch
- Discrimination topics
- Topic of religion

## Number of players

2ž 3m

## Time of play

- 5h
  - 1h příprava
  - 3.5h hra
  - 0.5h reflexe

## Authors

- Lenka Čmelda Schormová
- Martin Godric Hanzl
- Jakub Kop Hampl
- Jaroslav Roslav Voves

## Contact info

godric@korh.cz (Godric)

# PREPARE

<!-- Následuje část, kde popíšete svou hru. V sekci PREPARE musí být vše, co potřebujete k přípravě larpu až do samotného začátku hraní. V části PLAY popisujete vše, co se děje během hry (především ovšem to, co potřebuje znát uvaděč) a v části DISCUSSE vše co se děje po hře v rámci reflexe a nebo ještě dál. -->

Běžně pro hráče není ke hře nutná žádná předchozí příprava. Je ale možné se dohodnout na _otevřené hře_, kdy se témata scén zveřejní předem a hráči si k nim mohou dohledat podklady sami před uskutečněním hry.

Před hrou by si měl průvodce (tak budeme říkat člověku, který hru připravuje a řídí) přečíst celý tento dokument (včetně anotace, ze které získá celkovou představu o hře a dozví se zásadní principy, na kterých je hra postavená). Během čtení taky bude muset nahlížet do karet postav, aby chápal pokyny v části _the larp runs_ a měl přehled, co se v jednotlivých scénách odehrává.

## Know the design

Zásadní pro pochopení hry je anotace, která zjednodušeně shrnuje hru jako celek -- to jak vypadá, principy na kterých staví, a cíle o které v ní jde. Jejich detailní vysvětlení pak následuje v části Preparation with players.

Hra pracuje s konceptem postav a duší -- zatímco postavy jsou klasické popisy konkrétních osob, které jsou specifické pro každou scénu a hráč je během hry střídá, duše je popis určitých principů a motivací, které hráč hraje po celou dobu hry a které se promítají do každé z jeho postav.

Konkrétní představu co ve scéně hrát tedy hráč získá jak z karty postavy pro konkrétní scénu, tak z karty duše, kterou má od začátku hry.

<!-- Tady více rozvedete popis, který jste nastínili ve druhém odstavci anotace. Popište detailněji jak hra funguje jako celek. Nezabíhejte do podrobností, které můžete rozepsat níže. Patří sem taky mechaniky, na základě kterých hra jako taká funguje, ale hráči je nemusí znát – jejich podrobnější popis si ovšem můžete nechat pro část PLAY, kde popíšete co přesně musí uvaděč dělat, aby mechanika fungovala. -->

## Place

Vhodná je místnost cca 4x7m, s dvěma stoly, šesti židlemi a přívodem elektřiny. Mělo by ji jít symbolicky rozdělit na část pro Průvodce (mimo herní svět) a pro hráče (uvnitř herního světa) - s touto hranicí se dál ve hře pracuje.

Důležité je, aby se hráči cítili pohodlně a rušilo je co nejméně vnějších vlivů (předměty nepatřící do hry, ale třeba i hluk, chladno, …). To umožňuje jednak snazší vžívání se do různých prostředí (která se během hry mění) a jednak kvalitnější diskuzi (která je důležitým prvkem hry).

Nevhodné jsou školní třídy s obrázky, rozlehlé místnosti, sklepy s harampádím, vhodné jsou sklepy bez harampádí, čajovny bez přemíry dekorací, blackboxy, …

## Costumes

Kostýmy nejsou potřeba.

## Props

### Fyzické rekvizity

- miska a kameny
  - používají se pro různé mechaniky ve hře, kamenů by mělo být cca 20 _(kámen tu používám ve smyslu “token”, ačkoli standardně používáme skutečně malé kamínky. Důležité je, aby bylo možné je vhazovat do misky, a aby při vhození vydávaly zřetelný zvuk)_
- reproduktory a notebook se soundtrackem ke hře
- telefon
  - telefon může být mobil nebo cokoli symbolizující pevnou telefonní linku. Bude ležet během 3. scény někde u okraje herní plochy

### Tisky

- seznam klíčových slov na úvodní workshop
- podklady k duším -- TODO duse.pdf
  - hráči je dostanou na začátku hry a mají je po celou hru
- podklady k postavám -- TODO postavy.pdf
  - hráči je dostávají vždy před scénou
- úvodní texty ke scénám pro Průvodce -- TODO sceny.pdf (stačí, pokud je bude mít v notebooku)
   - čte průvodce před jednotlivými scénami
-  zpráva ze státní zkušebny -- TODO název.pdf
  - zprávu dostane Kamila janková před začátkem 3. scény

### Nepovinné doplňky

1. scéna: sekera, doplňky evokující středověk
2. scéna: doutníky, mojito, tranzistorové rádio hrající dobovou hudbu
3. scéna: skleničky na šampaňské
4. scéna: jakékoli klišé patřící k rockovým fanouškům (šátek, nátepníky, oční linky, nějaký hudební nástroj nebo proprieta)
5. scéna: formální obleční nebo jakékoli futuristicky vyhlížející doplňky

## Additional materials

- soundtrack
- titulní obrázek

## Preparation with players

Informace v této části by měl průvodce převyprávět hráčům před začátkem hry.

### Struktura hry

Hra je rozdělena na pět scén (plus krátký epilog). Každá se odehrává v jiné době a s jinými postavami, jejichž popisy rozdává průvodce před scénou.

Před každou scénou průvodce přečte úvod do scény a rozdá postavy. Až hráči dočtou, zopakuje úvod a zahájí tím scénu. Scéna trvá (velmi zhruba) 20 minut a končí zvukem zvonů. Čas mezi scénami slouží k naladění se na scénu, čtení postav a hráči by v něm mezi sebou neměli mluvit.

### Jak hrát

Na první pohled spolu scény nijak nesouvisí. Na ten druhý ale vyplyne, že všechny postavy hrané jedním hráčem sdílejí napříč hrou určitou formu, hodnoty, základní nastavení nebo, chcete-li, duši.

Každá scéna také před postavy předkládá určitou otázku nebo téma, ke kterému se postavy (a skrze ně tedy i duše) vyjadřují, vysvětlují svůj názor na věc a hájí ho.

Prvním cílem hry je právě otevřít diskuzi nad tématy scén. Ať hráči rozšiřují postavy o vlastní argumenty a názory. Druhým cílem je ukázat, jak rozdílně vyznívá ta samá duše v různých kontextech a situacích. Hráči před scénou porovnají kartu duše (kterou mají od začátku hry) s kartou postavy (kterou v konkrétní scéně dostali) a případně proberou otázky s průvodcem. Vždy by měli chápat, jak vychází konkrétní názory postavy ze základních motivací duše, aby jim postava dávala smysl a mohli její uvažování v scéně obhájit a vysvětlit.

Pokud ale hráče už nenapadnou další témata do diskuze a nebude se cítit na složitější argumentaci, není třeba se bát. Každá scéna nabízí i klasické zápletky, které je možné obyčejným způsobem odehrát, a vždycky to jako záložní plán bude fungovat.

Každopádně je ale nutné otázky ve scénách vždy jednoznačně vyřešit a uzavřít -- nelze dojít ke kompromisům ani rozhodnutí jakkoli odložit nebo vztahovat na další podmínky typu “co by, kdyby”. Je potřeba pracovat s informacemi které ve scéně jsou (případně je doplnit pomocí mechanik -- viz dále) a na základě nich a diskuze scénu jednoznačně uzavřít.

### Mechaniky

Hra hodně staví na spolupráci průvodce a hráčů a využívá pro to několik mechanik.

#### Konce scén

Ukončování scén je z velké části na hráčích. Dejme tomu, že hráč cítí, že vše důležité už zaznělo a napadá ho dobrý závěr scény. Postaví se tedy blízko okraji scény čelem k ostatním a jasně řekne pár vět, kterými chce scénu ukončit.[^konecsceny]

Pokud má nějaký jiný hráč například v postavě zásadní tajemství nebo argument, které chce ještě do hry dostat, vstane také a začne svému spoluhráči oponovat. Tím mu dá najevo, aby se vrátil zpět k ostatním a nechal ho nové téma do hry dostat.

Pokud ale nikdo z ostatních už žádný zásadní zvrat nemá, nechají hráče co se rozhodl ukončit scénu domluvit, nereagují na něj, a jakmile domluví, pustí průvodce zvuk zvonů, čímž scéna končí. Oponovat hráči, který chce scénu ukončit, by každopádně mělo být až krajním řešením.

Na další mechaniky se používají kamínky, hráči mají k dispozici dva a průvodce tři. V tomto okamžiku přípravy je vhodné kameny rovnou rozdat.

#### Otázka

Hráč vstoupí do prostoru mimo hru, vhodí kámen do misky na průvodcově stole a vysloví otázku, která je nějak zásadní pro aktuální scénu nebo diskuzi.

Hra je pozastavena, ostatní hráči sledují. Průvodce odpoví, a tato odpověď se stává závaznou pravdou pro všechny postavy -- buď o ní ví přímo, jsou o ní přesvědčeni, nebo (pokud doposud například byli přesvědčeni o opaku) v hloubi duše tuší, že nemají pravdu, ale odmítají si to připustit.

Typické otázky mohou být: “Mohlo to, že jsem řídil opilý, za její smrt?” nebo “Když o tom zítra dáme hlasovat parlamentu, projde to?”

Odpověď se může vztahovat k otázce i velmi nepřímo. Průvodce ji volí tak, aby byla především zajímavá pro stávající situaci ve hře, v druhé řadě pak, aby vyvažovala případný velký nepoměr názorů ve hře, a teprve nakonec podle toho, jak mu přijde pravdivé / odpovídající herním reáliím.

Typické odpovědi mohou být: “Sedí tu někdo, kdo nese mnohem větší díl viny než ty.” nebo “Pokud se o tom dozví vojsko, dost možná zítra už žádný parlament nebude.”

Otázky slouží typicky k podpoře vlastní argumentace nebo pokud odpověď na danou otázku má vliv na rozhodování ve scéně. Technické otázky a otázky nedůležité pro příběh by hráči neměli klást, a pokud už je položí, kámen si nechají a průvodce nechá odpověď na hráčích.

#### Vzpomínka

Stejně jako v předchozím případě hráč vhodí kámen do misky a hra se pozastaví. Hráč ale nepoloží otázku -- místo toho zmíní situaci z některé z předchozích scén. Přivolá hráče kteří se situace účastnili a ti ji v rychlosti odehrají znova (stačí pár vět).

V okamžiku, kdy se vrátí do hry, se na jejich postavy silně přenesou pocity a vzájemné emoce z přehrané situace, ačkoli si postavy samy racionálně neumí vysvětlit proč.

#### Předání kamene

Poslední možností je kámen někomu předat -- v takovém případě ale hráč o kámen nepřijde, a dobere si z misky nový.

Jestli kámen někomu předat a proč je zcela na úvaze hráče -- hra to záměrně nijak neurčuje. (Kámen si mezi sebou předávají skutečně jen hráči, nikoli postavy. Jinými slovy jestli hráč dostal nebo předal nějaké kameny by se do chování jeho postav nemělo promítat.)[^predavanikamenu]

### Workshop

Protože cílem hry je diskutovat a hlouběji se zamýšlet nad tématy, je dobré se na to naladit a rozdělit postavy tak, aby hráči sedla duše, kterou bude napříč hrou reprezentovat. Neznamená to (a ani není možné) aby duše odpovídala názorům hráče -- jde ale o to, aby hráči ústřední témata která duše řeší nebyla cizí, aby k nim cítil (pozitivní či negativní) vztah a dokázal se k nim vnitřně vyjádřit. Na tom pak bude stavět ve hře samotné.

Protože není duše možné na začátku explicitně zveřejnit[^verejneduse], je potřeba, aby je rozdělil průvodce. Workshop tak slouží jemu, jako pomůcka pro toto rozdělování, i hráčům, aby se naladili na styl hry.

Hráči s průvodcem si sednou do kruhu. Hráči vždy zavřou oči a průvodce řekne určité slovo. Hráči pak ukážou palcem nahoru nebo dolů, podle toho jak na ně dané slovo působí (nemusí to nutně být celkové hodnocení, naopak může to být první asociace. Zdůvodnění proč dává hráč palec tak či tak je čistě na něm). Je ale nutné se rozhodnout, nelze dát "neutrálně". Jakmile se všichni rozhodnou, průvodce je vyzve aby otevřeli oči (palce zůstávají viditelně, aby je navzájem viděli) a osloví jednoho hráče s palcem dolů a jednoho s palcem nahoru, aby popsali, proč se tak rozhodli a co je k rozhodnutí vedlo.

Úkolem průvodce je klást doplňující otázky a co nejvíce rozvinout odpověď daného hráče. Pomocí odpovědí si průvodce dělá obrázek, jak hráči smýšlí o jednotlivých tématech a jaká duše by pro ně byla vhodná. Nejde ale o diskuzi! Průvodce by v žádném případě neměl argumentovat proti názorům hráčů a má dohlédnout, aby mluvil jen ten kdo má slovo.

Výběr slov je zcela na průvodci (podle toho, o jakých tématech se v danou chvíli potřebuje dozvědět víc). Slova mohou směřovat na témata v jednotlivých scénách a duších a je možné se inspirovat seznamem, který běžně používáme:

- řím[^rim]
- změna
- buddhismus
- soupeření
- prezident
- počítače
- absolutní pravda
- dekadence
- vidět všechno
- náhoda
- člověk

Jakmile má průvodce dobrou představu o uvažování hráčů, ukončí workshop a rozdělí karty duší.

## Characters

<!-- Pokud postavy dohromady nepřesahují 18 000 znaků (10 normostran), vložte jejich text sem. Pokud máte pro postavy vlastní grafické spracování, dohodneme se individuálně, jak přesně se ve sbírce objeví. I tak ovšem přepište jejich text sem, kvůli překladu do angličtiny. Pokud postavy přesahují 18 000 znaků, vložte sem jenom jejich seznam a stručný popis. -->

# PLAY

## Starting the larp

Hráči si přečtou duše a případné nejasnosti proberou (tajně) s průvodcem.

## The larp runs

Před každou scénou průvodce připraví na stůl postavy a hráči si je rozeberou, ale zatím je nečtou. Průvodce pustí úvodní hudbu k scéně a přečte úvod do scény, po kterém hráči začnou číst postavy[^kartapostavy]. Jakmile dočtou, vrací postavy na stůl, a jakmile všichni dočetli, průvodce znovu přečte úvod (nebo ho v pár větách shrne) a ztlumí hudbu. Tím okamžikem začíná scéna.

Průběh scény průvodce ovlivňuje gradací (viz dále), použitím svých kamenů a tím, jak odpovídá na otázky položené za kameny od hráčů. Snaží se, aby diskuze příliš nepřevážila na jedinou stranu a aby případně vnesl nová témata.[^vlastniotazky]

Na konci každé scény pustí průvodce zvuk zvonů a pronese epilog, kterým scénu ukončí. Např.: _A tak bylo rozhodnuto. Václav se obětoval a skutečný viník dostal druhou šanci. Jak s ní naloží, to však už bude jiný příběh. Role duší v tomto příběhu byla dokonána, a čeká je jiné místo a jiný čas, někde daleko v budoucnu._

Krom toho může mít každá scéna svá specifika:

### 1. scéna

Uvnitř stavení jsou Matouš a Ludmila, další hráče na začátku postupně pouští do hry průvodce tak, jak se postavy postupně scházejí. Matouše je možné upozornit, aby informaci o mrtvém výběrčím uvedl až po pár minutách.

Scénu je možné gradovat tím, že na sebe průvodce vezme roli sedláka Lukáše, který nahlédne okénkem do chalupy: _Matouši, ve vsi je panský dráb, obchází chalupu po chalupě a hledá výběrčího, za okamžik dojde i k vám._

Na závěr může průvodce stvárnit i drába: _Matouši, výběrčího naposledy viděli u tvé chalupy. Takže ti nebude vadit, pokud to tu prohledám?_ Drába postavy buď zabijí, nebo mu naopak někoho vydají (čímž de facto i rozhodnou, jestli započnou povstání).

### 2. scéna

Scénu je možné gradovat mimořádným vysíláním: _Latinskoamerické rytmy v rádiu utichají a střídá je naléhavý hlas: “Mladí komunisté ve všech větších městech naší země vycházejí do ulic a formulují jasné stanovisko: žádají prezidenta o odvolání vlády a vypsání předčasných voleb. Opakujeme: …”_

Scénu je možné gradovat příchodem tajemníka, který sdělí, že novináři čekají na prezidentův projev.

Vhodným závěrem scény je přistavit pultík a nechat prezidenta pronést proslov, kde sdělí jak rozhodnul.

### 3. scéna

<!-- TODO není hudba -->

Před scénou dostane Kamila zprávu o měření. Bokem scény se dá telefon, který může využít pro zavolání novináři (jedna z možností jak ukončit scénu).

Kamile i Karlovi je nutné vysvětlit, jak přesně funguje proces schvalování v státní zkušebně. Přesný popis procesu je uveden v jejich postavách, ale je potřeba si ho s nimi projít a ujistit se, že ho chápou.

Jarmila dostane instrukci, aby na začátku pronesla proslov.

### 4. scéna

Radek přichází o chvíli později.

### 5. scéna

Rezina Coleman má od děkanky pověření vynést závěr za komisi. Otázkami je především jak naložit s SV001 jako takovou, jestli bude do budoucna nějak omezena a jak naložit s Utrechtovým výzkumem (jestli může pokračovat, za jakých podmínek, případně jestli může vyrábět další prototypy). Rezina tedy dostane instrukci, ať s postupem scény moderuje diskuzi a snaží se dostat ze svých kolegů závěrečná stanoviska.

Utrechtovi i SV001 je potřeba vysvětlit ovládací příkazy a říct, že SV001 začíná v pozastaveném stavu.

Na začátku scény sedí SV001 na židli umístěné na hranici mezi prostorem pro hráče a prostorem pro průvodce (tedy mezi herním a neherním světem).

Místo zvonů se na konci pustí _High Hopes_,[^highhopes] která pokračuje během epilogu.

## Ending the larp

Za zvuku hudby vejde průvodce na scénu a pronese epilog:

_Stejně jako se rodí, žijí a umírají lidé, stejně tak se rodí, žijí a umírají duše i světy. A tento svět umírá; tento svět dochází ke svému konci. Ale každý konec je i začátkem něčeho nového. A proto i my se vrátíme na pomyslný začátek. Nechte si u sebe každý právě dva kameny,_ (průvodce nabídne misku a nechá hráče vrátit nebo si dobrat kameny) _posaďte se do kruhu a zavřete oči._

V tomto okamžiku, pokud SV001 nepřežila závěrečnou scénu, odvede ji průvodce za hranici herního prostoru[^svepilog].

_Tento svět končí, ale přijdou světy další, a v nich nové duše a noví lidé. A než tento svět skončí a duše odejdou, zbývá před nimi ještě poslední rozhodnutí. Bude na nich rozhodnout, jak bude vypadat nový člověk._

_Natáhněte před sebe prázdnou dlaň. Teď každému z vás postupně poklepu na rameno. V té chvíli otevřete oči a rozdělíte svoje dva kameny mezi ostatní duše tak, jak si přejete, aby byly zastoupeny v novém člověku._

Po každém rozdělení průvodce hráče upozorní: _Kameny, které jste dostali, schovejte_ (pokud to už sami neudělali). Jakmile jsou všechny kameny rozděleny, pokračuje průvodce: _Nastavte dlaň s kameny, které jste dostali, před sebe … a pohleďte: Takto bude vypadat nový človek._ Průvodce nechá hráčům okamžik, aby viděli jak jsou kameny rozděleny, a pak uzavře slovy: _Tímto hra končí._

# DISCUSSE

Po hře si průvodce opět sedne s hráči do kruhu a vede zpětnou vazbu. Každému hráči jednotlivě položí otázku, jak vnímal ostatní duše, jestli v nich viděl nějaký jednotící princip a např. podle čeho hodnotil při závěrečném rozdávání kamenů. Takto si od daného hráče nechá zhodnotit postupně duše všech spoluhráčů.[^trik]

Úkolem průvodce je doplňujícími otázkami rozvinout odpověď hráče (a podobně jako v úvodním workshopu, nejde o diskuzi. Průvodce se stará, aby na sebe hráči neregovali.)

Jakmile všichni dokončí hodnocení ostatních, průvodce zahájí druhou část zpětné vazby. Každého hráče tentokrát vyzve, ať popíše jak vnímal svou duši a která témata pro ni (v jeho interpretaci) byla stěžejní. Opět by se měl snažit hráče podpořit doplňujícímí otázkami.

Hráč navíc duši téměr vždy pojme po svém a zvýrazní jen některá témata (nebo vloží úplně nová, které v původní duši ani nebyla), a proto je důležité, aby průvodce skutečně dokázal z hráče dostat a pochopit, jak hráč motivace postav chápal a jak si je vysvětlil aby mu dávaly smysl.

## Few words

<!-- Tady společně za všechny autory napište nějaký odkaz, který by jste rádi čtenářům sdělili. Chtěli bychom aby byl tenhle odstavec co nejvíce od srdíčka, aby z něho byli cítit živí lidé, kteří tuto hru stvořili a teď ji chtějí poslat dál. Max 500 znaků.
Tady pište formou „My jsme ... My si přejeme ... Já bych chtěl ...“

Do složky k tomuhle popisu nám nahrejte v samostatných souborech vše ostatní, co je k hře potřeba: postavy (pokud přesahují 18 000 znaků), texty používáné přímo ve hře, hudbu (nebo alespoň ukázku nebo playlist pokud na ni nemáte práva ;), obrázky, fotografie apod. Všechny texty nahrejte v upravovatelných dokumentech (ideálně ve formátu google dokumentů nebo doc., docx., rtf. a pod.) aby je bylo možné překládat do angličtiny. Pokud máte k materiálům vlastní grafické zpracování nahrejte nám taky zdrojové dokumenty pro grafiku – případně se domluvíme individuálně jak pro sbírku materiály zpracujeme. -->

Předně si nemyslím, že autor by měl vysvětlovat svou hru. Význam vzniká uskutečněním hry, zážitkem konkrétního člověka který se jí účastní a tím, jak zasadí zážitek do svojí vlastní zkušenosti. Snaha o popsání “objektivního významu” a jeho podsouvání hráči (nebo čtenáři) je podle mne věc, která do demokratické společnosti nepatří[^diktatura]. Budu ale respektovat formát této knihy, a pokusím se aspoň o stručné shrnutí.

Když jsme hru psali, měli jsme jen velmi vágní společnou představu o čem vlastně bude. Věděli jsme, že chceme různé hodnotové systémy zasadit do určitých situací a sledovat, jak v nich budou vyznívat různě. Věděli jsme, že jeden z nás viděl Atlas mraků, a ostatní netušili co že to je (což se mimochodem dodnes nezměnilo). A věděli jsme, že na to máme 24 hodin a čas tiká. To bylo ale v podstatě všechno.

Jaká hra je doopravdy a co v ní je důležité jsem pochopil asi až při čtvrtém uvedení a přidal jsem následně mechaniky a úpravy, které to podporovaly. Vlastně asi nechci říct “pochopil” jako spíš “rozhodl jsem se”, protože tak to dávalo smysl mně v rámci mé osobní zkušenosti. A přál bych si, aby tímto prošel každý, kdo hru bude uvádět nebo hrát -- tedy aby sám (stejně jako mí spoluautoři[^spoluautori] i já) musel rozhodnout, o čem hra je, jestli dává smysl a co v ní je potřeba akcentovat a jak.

Pokud do hry vejde člověk přesvědčený o jednoznačném objektivním dobru a zlu a vyjde s zamyšlením _proč_ ostatní pojmenovávají ty pojmy jinak a na základě čeho, bude to milé. Třeba ale žijete ve společnosti, kde je různost hodnot tak samozřejmý koncept, že nemá smysl se o něm bavit. Nebo je pro vás morálka úplně základní a zjevná věc, a snaha věci relativizovat spíš komoušská propaganda s cílem nabourat řád, bez kterého by se společnost zhroutila.

Vlastně bych byl úplně nejradši, pokud si po odehrání nebo přečtení hry budete na základě _vlastní_ zkušenosti _něco_ myslet, a nenecháte si mnou za žádnou cenu nakecat co. A vlastně nejen mnou, ale kýmkoli. A vlastně nejen po odehrání hry, ale nikdy.


[^rim]: první slovo “Řím” symbolicky odkazuje na celý mechanismus workshopu -- tedy palec nahoru nebo dolů, jako v gladiátorských zápasech. Může být zajímavé to hráčům naznačit a sledovat, jestli si někdo náznaku všimne a rozvede to ve svém vysvětlení proč dával palec nahoru nebo dolů. (což leccos napoví o tom, jak hráči pracují s informacemi a symbolikou a může to pomoct při výběru postav).
[^kartapostavy]: karta postavy je vytištěná tak, aby na čelní straně bylo jméno postavy a ostatní hráči viděli, kdo kterou postavu hraje
[^highhopes]: skladba _High Hopes_ začíná zvukem zvonu v dálce, což odkazuje na zvony na konci scény a stejně tak -- rozdílem oproti zbytku zvonů -- na konec hry
[^svepilog]: to může například znamenat, že “strojová” duše v závěrečné scéně byla jaksi čistší formou než ostatní, a jejím vymazáním byla zcela a nenávratně zničena.
[^verejneduse]: jedním z cílů hry je ukázat, jak rozdílně vnímá duši hráč který ji hraje a ostatní spoluhráči. S tím pracuje i závěrečný workshop, který má pomyslně “nastavit zrcadlo” každému hráči. Často se stane, že hráč počínání své postavy vnímá jako jediné správné a logické, a teprve díky reflexi od ostatních začne chápat, že pro chování jeho postavy existovala i jiná měřítka. Aby to bylo možné, je potřeba aby ostatní popsali svoje dojmy z hráčovy duše co nejvíce autenticky, různorodě a bez předchozího ovlivnění, což vylučuje zveřejnění postav a duší před hrou.
[^vlastniotazky]: Průvodce má k dispozici tři kameny a může je využívat stejně jako hráči -- může je předat, může vyvolávat momenty z předchozích scén a může i sám sobě položit otázku (a mnohdy i správně položená otázka bez odpovědi stačí). S otázkami se tedy dá hrát, např.: “Kladu si otázku, jestli když se předá moc armádě, bude armáda ochotná se jí ještě někdy vzdát”. Samozřejmě si ale průvodce může i odpovídat, pokud chce.
[^konecsceny]: Představte si, že příběh co se odehrává je kniha nebo film. Napadl vás právě poslední řádek knihy nebo poslední záběr filmu, kterým by bylo super aby to skončilo? Pak je to přesně ten závěr, kterým je dobré scénu uzavřít. Je dobré si tento závěrečný proslov předem trochu promyslet, a pokud přijde s závěrem někdo jiný, měli bychom mu nechat prostor -- koneckonců představte si film kde padouch na konci odhaluje svůj plán a v polovině mu hlavní hrdina skočí do řeči a začne se hádat o nějakém detailu. To by působilo docela hloupě.
[^trik]: Průvodce se ptá např. způsobem “Jak na tebe působily postavy, které hrála Monika? Co Petr a jeho role -- působil na tebe z nich nějaký jednotící prvek nebo něco co by se opakovalo?” Tím, že průvodce zmiňuje jména hráčů (nikoli postav), a používá slova jako “hrát, ztvárnit, role” pomáhá hráčům oddělit dojmy ze hry od skutečné osobnosti hráče (což může být, zvlášť v případě negativních postav, důležité).
[^predavanikamenu]: Použití které se nabízí je například ocenit, že daný člověk něco dobře zahrál, nebo doplnit někomu kameny, když průvodce vidí, že má některý hráč kamenů málo. Tyto konkrétní příklady by ale průvodce neměl hráčům říkat a nechat vysvětlení skutečně jen na nich. Jinak by se mohlo stát, že hráči si budou příliš jistí tím co a proč se děje a nebudou si nad tím pak hlavu, a nebudou ani vymýšlet vlastní nové možnosti proč kámen předat, což by byla škoda.
[^diktatura]: Koneckonců slepá víra (chcete-li důvěřivost) v takovéto “významy” odtržené od osobní zkušenosti jednotlivce je stavebním kamenem každé rozumné diktatury.
[^spoluautori]: Tady už používám jednotné číslo, protože jsem se rozhodoval skutečně sám (a tedy i sám za sebe), a ostatní autoři hru neuvádějí -- třeba nemají čas, nebo se třeba sami za sebe rozhodli, že hra smysl nedává. S trochou štěstí si můžete přečíst jejich Few words v okolí tohoto.
